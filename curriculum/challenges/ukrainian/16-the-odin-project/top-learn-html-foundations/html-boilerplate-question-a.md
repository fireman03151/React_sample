---
id: 637f4e1c72c65bc8e73dfe20
title: Шаблонний код HTML. Запитання A
challengeType: 15
dashedName: html-boilerplate-question-a
---

# --description--

Щоб продемонструвати шаблонний код HTML, нам потрібен файл HTML.

Створіть нову папку на своєму комп’ютері та назвіть її `html-boilerplate`. Створіть новий файл у цій папці та назвіть його `index.html`.

Мабуть, ви знайомі з різними типами файлів (наприклад, .doc, .pdf чи зображення).

Щоб комп’ютер знав, що ви хочете створити файл HTML, потрібно додати розширення `.html` до назви файлу, як ви робили при створенні файлу `index.html`.

Важливо зазначити, що ви назвали свій файл HTML «index». Файл HTML, який міститиме домашню сторінку вебсайту, завжди потрібно називати `index.html`. Причина в тому, що вебсервери за замовчуванням шукатимуть сторінку index.html, коли користувачі заходять на ваш сайт. Відсутність сторінки з такою назвою може спричинити проблеми.

## DOCTYPE

Кожна сторінка HTML починається з оголошення doctype. Мета doctype — повідомити браузеру, яку версію HTML потрібно використовувати, щоб відтворити документ. Найновішою версією HTML є HTML5, а оголошенням цієї версії є `<!DOCTYPE html>`.

Оголошення doctype для старіших версій HTML складніше. Наприклад, оголошення doctype для HTML4:

```html
<!DOCTYPE HTML PUBLIC "-//W3C//DTD HTML 4.01 Transitional//EN" "http://www.w3.org/TR/html4/loose.dtd">
```

Ви, швидше за все, не будете використовувати старіші версії HTML, тому завжди використовуватимете `<!DOCTYPE html>`.

Відкрийте створений раніше файл `index.html` у текстовому редакторі та додайте `<!DOCTYPE html>` у перший рядок.

# --question--
## --text--

Яка суть оголошення `DOCTYPE`?

## --answers--

Воно повідомляє браузеру, яку версію HTML використовувати для відтворення документа.

---

Воно повідомляє браузеру, що цей документ використовує JavaScript.

---

Воно повідомляє браузеру заголовок документа.


## --video-solution--

1
